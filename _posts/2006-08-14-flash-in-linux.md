---
title: המצב של פלאש בלינוקס
excerpt: (Hebrew) The absolute state of Flash in Linux
tags: ["from-hebrew-wordpress"]
---

> This post is written in Hebrew, which was the blog's language at the time.

<div dir="rtl">

בהתחלה פלאש היה משהו קטן וחמוד. השתמשתי בו בכיתה ו' בשביל "פרוייקט סיום" על גלגולי אנרגייה, בעוד שאחרים הכינו מכשירים שלא היו מביישים את The Incredible Machine. זה המשיך בכל מיני משחקים קטנים באתר של Shockwave. לאט לאט זה הפך למעצבן, כשאנשים החליטו ש-HTML זה סתם כמה טאגים ששמים כדי שהדפדפן יציג את הפלאש שהוא בעצם האתר. או לחילופין, החליטו שפלאש זה אחלה מדיום לפרסומות, מה שהוביל להופעת AdBlock.

אבל בזמן האחרון עושה רושם שסוף-סוף מצאו את הייעוד האמיתי של פלאש - סרטוני ווידאו היתוליים. והגרסה האחרונה של פלאש עושה את זה נהדר - באמצעות Codec קנייני חדש ומתוחכם, הסרטים יורדים חיש-קל. הביצועים טובים, העומס על המערכת מינימלי... בקיצור - כולם נהנים.

אבל לא לכולם יש את הגרסא האחרונה הזו. לא לכולם אפילו יש את גרסה 8. משתמשי לינוקס תקועים עם גרסה 7 - וגרסה גרועה של גרסה 7. כל אובייקט פלאש תופס ה-מ-ו-ן משאבי מערכת. הם עובדים לאט, הסאונד לא מסונכרן (אלא אם משתמשים ב-aoss, מה שמוסיף לפגוע ביציבות), וה-Codec החדש והנפלא הזה - שכחו ממנו. באתרי הווידאו שבכל זאת דואגים לתמוך בפלאש 7 אפשר לראות את הסרטים יורדים לאט-לאט. ב-Youtube, למעשה, אפילו את זה אי אפשר לראות - צריך לנחש מתי הסרט סיים לרדת.

גרוע מכך, Adobe (הבעלים החדשים של פלאש) כל פעם אומרים ש"הגרסה החדשה ללינוקס יוצאת בקרוב". כך הם אמרו בפלאש 8. כשלא יצא, אמרו שיהיה 8.5. עכשיו הם אומרים את אותו הדבר ב-9. כרגע תאריך היעד המפורסם הוא "מוקדם ב-2007", והם אפילו טרחו להעלות בלוג של אחד מהמפתחים.

מעניין מאוד מה שהולך בבלוג הזה, אגב - הם אומרים שהם עובדים נורא קשה על לגרום לתאימות עם מצלמות ווידאו בלינוקס, ולוודא שכמה שיותר מצלמות עובדות. עכשיו, תגידו לי - מישהו כאן אי פעם ראה סרטון פלאש שאשכרה משתמש במצלמת ווידאו? איפהשהו? שימו לינק בתגובות. גרוע מכך - הם אומרים שכרגע הם לא משחררים גרסת בטא כי למרות שהסאונד מסונכרן פרפקט ו-Youtube עובד די טוב, עדיין יש הרבה בעיות יציבות. אז יש לי חדשות בשבילכם חברים - גם בגירסה הנוכחית יש המון בעיות יציבות! שחררו את זה מצידי בגירסת "סופר-היפר-אלפה-אל-תגעו-יא-חארות"!

ורק עוד נקודה אחת. אומרים בפורומים אחרים שזה בעיה של קהילת הקוד הפתוח שלא פיתחנו גרסה משלנו לפלאש. למרבה הצער, פלאש משתמש במספר אלמנטים קנייניים - החשוב ביניהם הוא הקודק החדש של הווידאו. מה לעשות, כאן אנחנו תלויים ב-Adobe.

זהו, יצא הקיטור. בחזרה ל-Youtube. 🙂

</div>
